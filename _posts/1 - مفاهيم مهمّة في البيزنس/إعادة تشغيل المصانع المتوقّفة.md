---
layout: post
title:  إعادة تشغيل المصانع المتوقّفة
date:   2024-04-10T00:00:01+03:00
author: Mahmoud Marzouk
categories: 1 - مفاهيم مهمّة في البيزنس
published:  true
---
الصورة دي هي ملخّص جلسة استشاريّة مع أحد المصانع

المصنع كان شغّال في نشاط ما - وتوقّف من فترة - وحاليا بيفكّروا في إعادة
تشغيله

\-

المصنع ��مليك - سعره تقريبا 8 مليون

المصنع في إحدى القرى بمحافظة الشرقيّة

وا��مصنع كان مطلوب للإيجار بمعدّاته بقيمة 30 ألف جنيه شهريّا

( النقاط دي ليها صلة بالموضوع )

\-

والكلام في البوست هنا تقريبا تقدر تاخده وتطبّق�� على مصنعك المتوقّف من
فترة - بغضّ النظر عن النشاط - وعن القيم

ممكن حضرتك تستخدم نفس المنهجيّة مع تغيير الأرقام - المهمّ
المنهجيّة

\-

أوّ��ا /

قبل ما نتكلّم في أيّ بدائل لإعادة تشغيل المصنع - فاحنا عندنا طلب ل��ستئجار
المصنع ب 30 أف جنيه في الشهر - إيه رأيك في الطلب ده ؟

طيّب - بفرض إنّنا شغّلنا المصنع ورديّة واحدة - متوقّع المصنع يكسب كام
؟

حسبنا بشكل جزافيّ - طلع يكسب 30 ألف جنيه في الشهر

\-

طيّب - يبقى اللي طلبه للإيجار ده إمّا هياخده يشغّله ورديّة واحدة - ويبقى
كده شغّال لحسابنا فقط

\-

أو !

هياخده يشغّله 3 ورديّات - فيكسب منّه 90 ألف في الشهر - يطلّع لنا م��هم
الإيجار - ويبقى كسب الباقي

( وغالبا هوّا هيعمل كده - لإنّه في الأساس عنده مصنع تاني - ومحتاج دا
للتوسّع - فواضح إنّه عنده ضغط شغل ومحتاج مصنع يفرم فيه )

\-

طيّب

هل إحنا لو شغّلنا المصنع بنفسنا هنقدر نوصّله للشغل 3 ورديّات ؟

غالبا لأّ

أو لأ في أوّل سنة

\-

طيّب - هل بديل تأجير المصنع للغير مطروح ؟

مطروح طبعا - ومقبول - ومش عيب

خصوصا إنّك مش حاس�� لنفسك مرتّب كمدير مصنع

\-

يعني المفروض تحسب لنفسك مرتّب وليكن مثلا 20 ألف جنيه

يبقى انا لو شغّلت المصنع وكسبت منّه 30 ألف جنيه في الشهر - فانا عمليّا
كسبت 30 ألف فعلا - لكن منهم 20 على سبيل المرتّب

\-

بينما ممكن تأجّر المصنع للغير - وتكسب نفس ال 30 ألف وانتا
مرتاح

\-

أو - ممكن تطلع ��شتغل مدير في مكان تاني بال 20 ألف - لكن بضغط أعصاب
أقلّ

ويبقى عندك 50 ألف دخل شهريّ - 30 من المصنع - و 20 من راتبك

دا غير إنّ مزاجك حلو - ومتخلّص م�� ضغط إدارة مصنعك الشخصيّ

\-

كلّ دا مش عيب - ولا ينتقص من شخصيّتك في شيء

الحلّ الرشيد مش لازم يكون عنتريّ - وانا عاوز 5 يكتّفوني والكلام
ده

\-

طيّب - هل سعر الإيجار 30 ألف جنيه في الشهر سعر عادل ؟

لأ

\-

طيّب و��يه السعر العادل ؟

طالما المصنع فيه معدّات - فاحنا بنحسب استرداد المص��ع ( المبنى ) على 7 أو
8 سنوات لنفسنا

ولو هنأجّره للغير - هنحسبه على 9 أو 10 سنوات - لإنّ دا ربح غير مخاطر -
غنيمة باردة بالإيجار

يعني هنحسب على حوالي 100 شهر

يعني المفروض إيجار المصنع ( فاضي ) يكون 1 % من قيمته

يعني 80 ألف جنيه في الشهر

\-

بينما بنعمل استرداد المعدّات على سنتين أو تلاتة لنفسنا

وللغير على 4 أو 5 سنوات ( لإنّها غنيمة باردة - ربح غير مخاطر
)

��عني حوالي 50 شهر

يعني حوالي 2 % من قيمة المعدّات شهريّا

\-

فلو عندك م��دّات بمليون جنيه في المصنع - فالمفروض إيجارها الشهريّ يكون 20
ألف جنيه

\-

يعني المفروض المصنع دا سعر إيجاره العادل 100 ألف جنيه في
الشهر

\-

معقول ؟!

دانا لو شغّلته بكامل طاقته هيجيب 90 ألف ربح فقط !!

\-

ما هي دي غلطة حضرتك - ليه تحطّ معدّات بمليون جنيه - جوّا مبنى ب 8 مليون
جنيه ؟!

دي نظريّة الفرخة والقفص - الفرخة ب 50 قرش - والقفص فاضي ب 15
جنيه !!!

\-

حضرتك حطّ معدّاتك في مكان إيجار طالما سعرها رخيص

لإنّ اللي بيحقّق الر��ح في النهاية هو المعدّات

\-

عندك مصنع بمليون جنيه معدّات - و 8 مليون جنيه مبنى

الربح هيطلع من المليون - ويتقسم على ال 9 مليون !!

فتطلع خسران طبعا

\-

طيّب كده كلام حضرتك معناه إنّنا مهما نعمل عمرنا ما هنحقّق ربح يوصل حتّى
للسعر العادل لإيجار المصنع

إصبر بسّ - إحنا لسّه ما خلّصناش كلام

\-

طيّب

دا بديل الإيجار

\-

نروح بقى للبدايل التانية ( بخلا�� الإيجار )

البدايل التانية هيّا حاجة من 3

\-

أوّلا / إنّ حضرتك تصيّن المعدّات - وتعيد تشغيل المصنع بنفسك

\-

ثانيا / إنّ حضرتك تغيّر نشاط ا��مصنع لنشاط تاني يجيب ربح أكبر بنفس رأس
المال

\-

ثالثا / إنّ حضرتك تب��ع المصنع بمعدّاته - وتاخد راس مالك
الجديد تبدأ بيه بماكينات فقط في مكان إيجار لمدّة 5 سنين - وبعد كده تبقى
تفكّر في تملّك مصنع تاني

\-

خلّينا ندرس البدايل التلاتة :-

\-

البديل الأوّل /

حضرتك هتصيّن المصنع وتعيد تشغيله

\-

أوّلا - حضرتك هتصيّن المكن بكام ؟؟

\-

المكن بمليون جنيه مستعمل - لو هتصرف عليه نصف مليون جنيه صيانة مثلا -
فوفّر الصيانة - وبي�� معدّاتك الحالية بمليون - على النصف اللي كنت راصده
للصيانة - بقى معاك مليون ونصف

زقّها شويّة من جيبك وهات مكن جديد ب 2 أو 3 مليون

\-

أو - ممك�� صيانة المكن كلّها تكون شويّة تزييت وتشحيم وهتتلمّ بأبسط الأشياء
على رأي بوحة الصبّاح - يبقى خلاص إنسى البند ده وصيّن المكن الحالي واشتغل
ب��ه

\-

صيّنا المكن - وهنبدأ نشتغل

هنكسب كام ؟

\-

قلنا لو فحتنا نفسن�� شغل - هنكسب 90 ألف في الشهر

يعني حوالي مليون جنيه ربح في السنة

\-

طي��ب - هل دا حلو ؟

لأ

\-

هوّا انتا جاي تقول لأ ؟

إنتا تعرف عباس الضوّ ؟

هههههههههه

\-

المفروض المصنع لو تمليك وفيه ماكينات - يعمل استرداد في من 4 ل 5 سنين -
لينا احنا

\-

يعني المصنع أبو 9 مليون بماكيناته - المف��وض يكسب في السنة حوالي 2 مليون
جنيه

حضرتك محقّق مليون جنيه فقط - يبقى المشروع غير مجدي

ولا هتعرف تزوّد طاقتك عن كده - إحنا حاسبين لك على 3 ورديّات

\-

ودا يودّينا للبديل التاني /

بيع معدّات المصنع الحالي - واش��ري معدّات لنشاط جديد

\-

وهنا نيجي لكرش البوست - أكتر حتّة فيها تفاصي��

\-

حضرتك موجود في قرية - فبعيد عنّك أنشطة كتير ممكن تستهدفها لو كنت ��ي
مدينة صناعيّة

لكن - في المقابل - فيه ميزات تفضيليّة موجودة في بعض ا��مشاريع - دي اللي
تقدر تعمل من الفسيخ شربات - وتقدر تطلّع ربح كبير - من م��دّات براس مال
صغيّر

\-

ودا السؤال اللي بيجيلي كلّ ساعة تقريبا - مش ك��ّ يوم

السؤال بتاع - تنصحني بمشروع إيه

\-

ودايما بقول الأكلاشيه الث��بت بتاع ( نحن لا نرشّح أفكار مشاريع للعملاء
) - ( شوف سلسلة أفكار المشار��ع الصناعيّة على اليوتيوب )

\-

لكن دي استشارة بقى - ومدفوع فيها فلوس - ��ههههههههه

فخلّينا نشرح فيها أنواع المشاريع المربحة - مش ( أسمائها ) - ��كن هنتكلّم
عن ( أنواعها )

\-

المشاريع اللي بالصفة دي - إنّها بتطلّع ر��ح كبير من راس مال صغيّر - لازم
تكون معتمدة على ميزة تفضيليّة

\-

يعني إيه ميزة تفضيليّة

يعني ميزة غير عادلة

\-

يعني فيه ناس مثلا اتولدت قويّة بدنيّا - فيكسب من الأعمال البدنيّة ربح كبير
بمجهود صغيّر بالنسبة له

فيه بنت اتولدت جميلة - فتقدر تتجوّز جوازة مستريّحة بدون مجهود منها في
اكتساب مهارات علميّة

\-

فكذلك المشاريع - فيه مشاريع عندها ميزات ��فضيليّة - ميزات غير
عادلة

فلنذهب إلى زاتونة البوست - ما هي المزايا التفضيليّة للمشاريع
؟!

\-

الميزة الأولى /

الموقع بالنسبة للخامات

\-

يعني

حضرتك ممكن تكون موجود في وسط قرى بتزرع لفت مثلا - فلو عملت مصنع مخلّل -
تكسب أحسن من 10 مصانع مخلّلات في المدينة الصناعيّة - لإنّك هتشتري الخام
بسهولة - وبسعر أرخص من الغير - ومش هتصرف عيه نقل

\-

فوجودك في ��رية هنا أصبح ميزة - بدلا من كونه قد كان عيبا

\-

الميزة الثانية /

الم��قع بالنسبة للعملاء

\-

حضرتك ممكن تكون موجود في مكان فيه مزارع دواجن كتير - فلو عملت مصنع
أعلاف - تكسب من ناحية وجودك جنب العملاء

وهنا لتاني مرّة الموقع بقى ميزة مش عيب !!

\-

يعني ممكن عميلك بتاع مزارع الدواجن دا بيجيب طنّ العلف من أبو كبير شرقيّة
ب 23 ألف جنيه

هوّا أساسا متكلّف على مصنعه 22 ألف - وبيتصرف عليه 500 جنيه نقل من أبو
كبير لمنيا القمح - ومصنع أبو كبير بيكسب فيه 500 جنيه فقط

\-

بينما هيتكلّف عليك انتا 22 ألف بردو - لكنّه هتبيعه ب 22900

يعني أرخص من المنافس - فالمزارع اللي حواليك هتاخد منّك انتا

\-

بينما انتا في الحقيقة بتكسب منهم اكتر من المنافس اللي سابوه وراحوا
لك !!

دي سببها الميزة التفضيليّة غير العادلة ل ( موقعك بالنسبة
للعملاء )

\-

الميزة الثالثة /

الموقع بالنسبة للعمّال

لتالت مرّة الموقع بقى ميزة !!!

\-

ممكن حضرتك تكون موجود في مكان بيتوافر فيه ع��الة ماهرة في المجال بتاعك -
وبيروحوا يتغدّوا في بيوتهم الضهر - وبيروحوا يناموا في بيوتهم
بالليل

فانتا قادر تجيب العمالة دي برواتب أقلّ - لإنّهم بيوفّروا مواصلات الانتقال
للمدينة الصناعيّة

وقادر توفّر تكلفة الوجبة

وقادر توفّر تكلفة السكن

فكلّ دي أرباح غير منظورة بتدخل جيبك من مجرّد استغلال ميزة الموقع بالنسبة
للعمّال

\-

يعني ممكن تكون بتب��ع بنفس سعر البيع - لكن بتكسب من ( تقليل سعر التكلفة
) - وما حدّش واخد بال�� من ربحك جايّ منين !!

\-

الميزة الرابعة /

رأس المال الكبير

\-

ممكن مزارع الدواجن اللي حواليك مش قادرة تشتري العلف مباشرة من المصنع -
لإنّ مش كلّ صاحب مرزعة دواجن قادر يروح يشتري 100 طنّ علف مرّة واحدة بأكتر من
2 مليون جنيه

\-

فحضرتك تتدخّل هنا وتعمل مخزن توزيع لصالح المصنع الكب��ر

تشتري منّه طنّ العلف ب 22800 - لإنّك هتشتري كمّيّات كبيرة

تشتري 100 طنّ مثلا ب 2 مليون و 280 ألف

وتبيعه قطّاعيّ - الطنّ ب 23500

وتكرّر الحكاية دي 10 مرّات في الدورة

\-

فصاحب مزرعة الدواجن هيكون قدّامه إنّه يروح يج��ب 100 طنّ من المصنع مرّة
واحدة - لكنّه مش معاه ال 2 مليون و 800 ألف

أو يشت��ي منّك انتا 10 طنّ كلّ أسبوع ب 235 ألف على مدار 10
أسابيع

\-

فييجي يشتري منّك الطنّ ب 23500 عادي

وتبقى انتا كسبت 700 جنيه - في الطنّ اللي المصنع كس�� فيه 300 جنيه بعد
النقل

\-

يعني التاجر بيكسب أكتر من المصنع ؟

لأ

أسطورة في اللأ - ههههههههه

\-

التاجر كلّ أسبوع بيبيع 100 طنّ بيكسب فيهم 70 ألف جنيه

المصنع بيبيع كلّ أسبوع ألف طنّ - لكلّ تاجر 100 طنّ

كسب في الألف طنّ 300 ألف جنيه

يبقى ازّاي ال 70 أكبر من ال 300

\-

ملحوظة على الهامش - أعرف مصنع أعلاف في مصر بيكسب 5 مليون جنيه في
اليوم

اقرأها تاني - هههههههههه

\-

الشكل التاني من أشكال الاستفادة بميزة رأس المال الكبير غي��
العادلة

هي البيع بالآجل - أو بالتقسيط

حضرتك هتشتري الطنّ كاش ب 22800

هتبيعه بالتجزئة ب 23500

أو هتبيعه تقسيط ب 24500

أو هتبيعه آجل وتحصّل ثمنه على آخر دورة الفراخ ب 25000

وكلّ دا حلال - دا بيع وشراء ما فيش فيه ربا

\-

فكلّ أنواع الأرباح دي نشأت من ميزة غير عادلة عندك - ألا وهي ميزة ( ت��افر
رأس المال الكبير )

يعني ( فلوس بتجيب فلوس )

\-

يعني الحاجّ فلان ��احب مخزن الأعلاف مش بيكسب من ( تجارة
الأعلاف )

ولكنّه بيكسب من ( إمتلاك رأس مال كبير )

\-

ودا مصدر وجيه جدّا ومحترم جدّا ومعتبر جدّا للربح والكسب
بالمناسبة

إنتا لو شايف دا ( ظلم ) والعياذ بالله - راجع إيمانك

قال تعالى

أَهُمْ يَقْسِمُونَ رَحْمَتَ رَبِّكَ ۚ نَحْنُ قَسَمْنَا بَيْنَهُم مَّعِيشَتَهُمْ فِي الْحَيَاةِ الدُّنْيَا ۚ وَرَفَعْنَا
بَعْضَهُمْ فَوْقَ بَعْضٍ دَرَجَاتٍ لِّيَتَّخِذَ بَعْضُهُم بَعْضًا سُخْرِ��ًّا ۗ وَرَحْمَتُ رَبِّكَ خَيْرٌ مِّمَّا
يَجْمَعُونَ

\-

الميزة الخ��مسة /

احتكار المعلومات التسويقيّة والفنّيّة /

حضرتك ممكن تكسب ربح كبير - من مشروع براس مال صغير - في حالة احتكارك
لمعلومات تسويقيّة أو فنّ��ّة

\-

وهنا هاضرب مثالين :-

\-

المثال الأوّل /

احتكار المعلومات ال��سويقيّة /

\-

رحت زيارة لمصنع بيبيع مستلزمات فنادق للفنادق

المنتجا�� بتاعته يقدر يصنّعها أيّ مصنع منظّفات أو مستحضرات
تجميل

لكن هوّا قا��ر يبيع المنتجات دي ويكسب منها لإنّ ( عائلته على صلة بالفنادق
من عشرات ��لسنين ) - وعارفين مدراء المشتريات في الفنادق - وعارفين متطلّبات
الفنادق على اختلاف درجاتها

\-

فهنا صاحب المصنع دا بيكسب مش من ( تصنيع مستلز��ات الفنادق )

ولكن من ( معرفته بالفنادق ) أصلا

\-

وبالمناسبة /

التوصية الرئيسيّة في الاستشارة دي كانت ( افتح قنوات بيع مع فنادق أكتر -
بسّ )

\-

ما تخترعش - ولا تصنّع منتجات جديدة - ولا تشتري ماكينات جديدة - ولا تنقل
لمصنع جديد - الحلّ مش هنا

إنتا بتكسب أساسا مش من مستلزمات الفنادق - إنتا بتكسب من ( معرفتك
بالفنادق ) - فزوّد دي - يزيد ربحك - إن شاء الله

\-

المثال الثاني /

احتكار المعلوات الفنّيّة /

\-

رحت زيارة لمصنع تا��ي بيصنّع إحدى مستلزمات الثلّاجات

هوّا عارف بيصنّعها ازّاي - وخاماته�� إيه - وإيه العمليّات التصنيعيّة اللي
بتتعمل عليها

لو أنا قلت لك على نفس المنتج بتاعه - حضرتك مش هتكسب منّه - لإنّك ببساطة (
مش هتعرف تصنّعه )

\-

تقول النكتة إنّ حدّ اشترى سمكة من بيّاع - والبيّاع كتب له وصفة طبخ السمكة
دي في ورقة

الراجل مسك السمكة في إيد - والورقة في إيد

جه كلب خطف السمكة

فصاحب السمكة قال له ( مش هتعرف تطبخها - الورقة معايا )

\-

ف��احب المصنع ده مش بيكسب من بيع المنتج ده - ولكن بيكسب من ( معرفته
بطريقة تصنيع المنتج ده )

\-

عشان كده لمّا طلب منّي تصنيع اسطمبة دقيقة جدّا ل��منتج ده - مشيت معاه في
الاتّجاه ده

بينما صاحب المصنع الأوّلاني - ما م��يتش معاه في تحديث المنتج
فنّيّا

\-

لإنّ كلمة السرّ في الصناعة التانية هي ( طريقة التصنيع الصعبة
)

فلو عندك الاسطمبة المعقّدة دي - هتفضل س��بق أيّ منافس حابب يدخل
مجالك

هوّا أساسا مش هيعرف يصنّع منتجك بدرجة صعوبته الحاليّة - هيعرف يصنّعه بعد ما
تزوّد عليه الصعوبة

\-

شغّالين حاليا على تصنيع منتج ما - خامته صعبة - واسطمبته صعبة - وماكيناته
صعبة !!!

المنتج ده من يوم ما عملت المكتب - جاتلي 3 حالات تقريبا عاوزة تبيع
اسطمباته !!

\-

يعني المشروع فشل معاهم ؟!

طيّب ليه قبلت الدراسة دي - هتورّط العميل دا فيها عشان تاخد فلوس الدراسة
؟!

ياخي حسبي الله ونعم الوكيل

\-

لأ طبعا - أنا قبلت المنتج ده لإنّي عارف إزّاي هساعد صاحب المصنع ده إنّه
يصنّع المنتج مظبوط إن شاء الله - أمّال انا شغّال إيه ؟! ههههههه

\-

بل إنّه هيتحوّل العيب بتاع المنتج دا لميزة !!

إنّه كلّ شويّة ناس هتجيب اسطمبة المنتج دا - ويفشلوا في تصنيعه - فنشتري
منهم الاسطمبات بربع تمنها - ونشكرهم على حسن تعاونهم معنا

\-

فهنا صاحب المصنع ده مش هيكسب من ( بيع المنتج ) - ولكن من ( معرفة
الطريقة الصحيحة لتصنيع المنتج ) - دا اللي اسمه ( احتكار المعلومة
الفنّيّة )

\-

ملحوظة رفيّعة /

العبد لله يرزقه الله سبحانه وتعالى من البند خامسا ده - ولا خامات ولا
ماكينات ولا ميكان��كا فاضية - هههههههه

والحمد لله مش باحتكر المعلومات الفنّيّة ( كلّها ) - هههههههه

\-

فدي الميزات التفضيليّة اللي ممكن تخلّيك تطلّع ربح كبير - من نشاط براس مال
صغيّر

\-

يعني ما قلتلناش على أسماء المشاريع يعني

ما قلت لك مش هقول لك على ( أسماء ) المشاريع - هقول لك على ( أنواع )
المشاريع - إنتا اجتهد بقى في الأسماء

لكن صاحب المصنع كان دافع فلوس في الاستشارة - فقلت له على أسماء كتير
طبعا - عشان في الآخر ما يوصلش لحاجة محدّدة - ههههههههههه

\-

التجهيل هنا بيكون بكثرة ذكر الأسماء - فيرجع العميل ي��تار تاني ويضطرّ
يختار مشروع مناسب لإمكانيّاته

\-

وده بيكون تجهيل م��صود !

أنا ممكن أقول له على اسم مشروع بعينه - فأكون ظلمته -

لإنّ دا ممكن ما يكونش أفضل مشروع ليه - وتكون الأفضليّة في مشروع تاني
هيوصل له بالبحث

\-

أنا قلت له نتكلّم بعد شهر - تكون مسحت فيه المنطقة حواليك بحثا عن مشروع
تتوافر فيه صفة من الخمسة دول

\-

مش هلاقي

قلت له - قول لي بعد شهر إنّك ما لقيتش

\-

ما انا هلفّ ومش هلاقي

ممتاز جدّا - لفّ شهر - وما تلاقيش - بسّ لفّ شهر

\-

بسّ الأهمّ - إنّك وانتا رايح تلفّ - تلفّ وانتا ف��تح عينك - مش وانتا
مغمّضها !!!

\-

مش تطلع من البيت وانتا يغلب عليك ظنّ إنّه مش هتلاقي !!

خلاص - عينك هتتقفل - وهتبقى الفرصة قدّامك - ومش هتشوفها !!

إنّك لن تصافح قبضة مغلقة

\-

لفّ شهر - وانتا فاتح عينك - ولو ما وصلتلهاش - ربّنا سبحانه وتعالى هيرشدك
ليها - أو هيرشدها ليك

هتلاقيها بتتكعبل في طريقك بدون ترتيب - أو بمعنى أصحّ - بقدر الله سبحانه
وتعالى

\-

قال رسول الله صلّى الله عليه وسلّم

لو أنكم تتوكلون على الله حقَّ توكُّله ؛ لرزقكم كما يرزق الطيرَ : تغدوا خماصًا
وتروح بطانًا

\-

البديل ا��ثالث /

بيع المصنع الحالي ب 9 مليون

إشتري مكن ب 6 مليون

وخلّي معاك سيولة تشغيل 3 مليون

واستأجر مصنع في العاشر من رمضان

\-

المصنع اللي في�� مكن ب 6 مليون - المفروض يعمل استرداد في 3
سنين

يعني كلّ سنة صافي ربح 2 ��ليون

\-

في تالت سنة اشتري أرض ب 6 مليون

وفي السنتين الرابعة والخامسة إبني مصنع ب 4 مليون

\-

في السنة السادسة انقل معدّاتك للمصنع الجديد - وكمّل شغل ومزاجك
حلو

وطلّع من الربح وزوّد معدّات

فيزيد ربحك من 2 ل 3 ل 4 ل 5 مليون في السنة

طولة البال تهدّ جبال

\-

يعني أسيب المصنع التم��يك بتاعي - وأروح أأجّر ؟!!

\-

لو حضرتك ما كانش عندك مصنع قبل كده - كنت قلت لك ( لأ )

أنا حبّيت كلمة لأ دي قويّ

هههههههه

\-

لكن !!

باعتبارك ��ان عندك مصنع قبل كده - وعارف يعني إيه شراء خامات وبيع منتجات
وتشغيل عم��لة - فدي مش مجازفة

دي مخاطرة محسوبة - والربح بييجي من هنا بفضل الله سب��انه
وتعالى

\-

الرزق على قدّ الريسك ( كلمة ريسك أساسا بالانجليزيّ هي محرّفة من كلمة رزق
بالعربيّ في إحدى الروايات )

\-

زيّ ما زيرو محرّفة من صفر - وكاميرا محرّفة من قمرة - وكابل محرّفة من كابل -
وألجيبرا محرّفة من الجبر

\-

وحرف إكس ( رمز المجهول ) - محرّف من حرف الشين ( اختصار كلمة
شيء )

حيث كانت تستخدم هذه الكلمة للدلالة على الشيء المجهول - وكانت تك��ب
اختصارا ( ش )

\-

خدوا حرف الشين كتبوه كاي - لإنّ دا كان أقرب حرف في ا��نطق للشين بالنسبة
للأندلسيّين

ولمّا حرف الكاي اتنقل للانجليزيّ - فبقى أشبه حرف بيه هو الإكس

\-

إحنا إيه اللي جابنا هنا ؟!

لا ما تقلقش - أنا لقيتك نعست في آخر البوست قلت أفوّقك -
هههههههه

\-

قلت لك الرزق على قدّ الريسك

لكن مش أيّ حدّ يخاطر - وإلّا يبقى ب ( يجازف ) - مش بيخاطر

\-

اللي يخاطر هوّا واحد زيّك - كان عنده مصنع قبل كده - وعارف هوّا بيعمل
إيه

فلمّا تبيع مصنعك دلوقتي ( اللي في قرية ) - وتنقل لمدينة صناعيّة (
بما��ينات أحدث ) في مصنع إيجار

هتعرف تطلّع من دا ربح مضاعف إن شاء الله - لإنّ بقى معاك مكن أحسن وسيولة
تشغيل أكبر

\-

الربح هنا هيبقى نتاج تعاون 3 حاجات

1 - راس المال ( اللي هتحصل عليه من البيع )

2 - مع الخبرة الفنّيّة والتسويقيّة

3 - الخلطة دي ينقصها حاجة واحدة - ( الرجولة )

إنّك لو درست وحسبت وعرفت إنّ دا هوّا الصحّ - يبقى اعمل الصحّ

\-

أخيرا /

لو شايف الكلام غريب - مش مهمّ - المهمّ يكون صحّ

\-

الحقيقة إنّ معظم الكلام الصحّ ( مجهول ) للأسف - عشان كده بيعتبر (
غريب )

\-

والحقيقة إنّ معظم الناس ت��هل المعلومات الصحيحة - بأمارة الفشل اللي
بنشوفه طول الوقت

ولّا انتا متخيّل إنّ الناس عندها المعلومات الصحيحة - وبعد كده يغلب عليهم
الفشل بدون سبب ؟!

\-

الفشل غالب بسبب ( تفشّي المعلومات الخاطئة ) - لكن الناس ب��دوّر عن أسباب
الفشل في كلّ حتّة - إلّا في أنفسهم

\-

ولمّا بيدوّروا ف�� أنفسهم - بيدوّروا في كلّ حتّة

كسل - زهق - ملل - حسد - حظّ

لكنّهم ما بيروحوش ناحية ( الجهل ) - ما بيتّهموش نفسهم بالجهل

\-

الناس ما رضيتش برزق��ا - ورضيوا بعقلهم !!!

فمكمّلين في ( الجهل ) - ومستغربين من ( الفشل ) !!!

مع إنّهم وجهين لعملة واحدة

\-

الشائع عند الناس هو الجهل والمعلومات الخاطئة للأسف

حتّى أصحاب المصانع - اللي تقابلهم تخاف منهم دول - بيدخلوا مكاتبهم من
هنا - وهاتك يا هبد للصبح

وبعدين يخسروا !! فيستغربوا !!!

ما ت��رفش دا سوء حظّ - ولّا غباء من الآخرين !!

\-

يعني مثلا - الغلطة الأساسيّة اللي تسبّبت في وقوف المصنع ده - هي (
الاعتماد على عميل واحد )

مع إنّي كاتب من زمان جدّا
\#نصيحة_من_خبير{.underline}(https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZVuI0i08aoycl-CAPyx-8HslgW8mCxqLrL40zcQw0yke1QnoUmSqVzDMgZVHH3Kwy2hnx5mVtbiJcwiNv1Hv6FE3T1Hj76gPD4MOZx20fP93kTnbwvE9z4WpqimaEDonauq2sMR6skHNyLPNI77EtRDpd10EG3uXW_ftBH_e_l5RnWwz5AOYh0cObFJAUKr-VE&__tn__=*NK-R)
بتقول ( لو جالك عميل عاوز ياخد أكتر من 20 % من إنتاج مصنعك - إرفض - حتّى
لو مش لاقي عملاء تانيين )

\-

إرفض

غلط تبيع لأقلّ من 5 عمل��ء - ويا ريت يكونوا 10 عملاء - ويا ريت لو يكونوا
أكتر

عشان لمّا واحد منه�� يقع - إنتا ما تتأثّرش

فتخيّل لمّا تكون بتبيع لعميل واحد !!

\-

يا جماعة الأخطاء تكراريّة - ما فيش إبداع في الأخطاء

إحنا بنكرّر الأخطاء بالكربون !!

\-

لمّا حكيت لصاحب المصنع اللي كنت معاه في الاستشارة النهارده عن الحاجات
اللي المفروض كان ياخد باله منها - قال لي ( إنتا كنت معانا ؟!
)

قلت له يعني إيه ؟

قال لي إحنا كنّا بنعمل كده بالظبط

\-

وحوالينا 3 أو 4 مصانع دلوقتي - دول فتحوا بعدنا كمنافسين لينا لمّا لقوا
السبّوبة ماشية - ودلوقتي بيعملوا نفس أخطائنا بالظبط

قلت له ما تقلقش - بكره يقفلوا بردو

هههههههه

\-

فاكر لمّا قلت لك ال 30 ألف ربح - شيل منهم 20 ألف رات�� - دا الناس ما
بتحسبوش

المصانع المنافسة دي هيفضلوا يركنوا 30 ألف ربح في الشهر

يعني 360 ألف ربح في السنة

\-

بعد 5 سنين هيجمّعوا مليون و 800 ألف صافي ربح

هيكتشفوا إنّ المكن ما عادش نافع - فهيبيعوه خردة ب 200 ألف

يح��ّوهم على المليون و 800

يبقوا 2 مليون

يروحوا يشتروا بيه مكن جديد !!

\-

يعني اشتغلوا ال 5 سنين للوطن بسّ - مش لله كمان سبحانه وتعالى - الله
سبح��نه وتعالى لا يحبّ إضاعة المال

\-

وكلّ دا كان ليه ؟

عشان انتا كنت نا��ي بند الراتب

همّا ناسيينه - وناسيين كمان بند ( إهلاك الماكينات )

\-

��لفشل منتشر- لإنّ المنتشر هو المعلومات الخاطئة - مش بسبب سوء
الحظّ !!

ما تتصوّرش إنّ المعلومات الصحيحة منتشرة - المنتشر هو المعلومات
الخطأ

\-

ما هو بأمارة إيه يعني ؟!

بأمارة إيه معلوماتكم صحّ - ولمّا بتطّبقوه�� تقوم ضاربة في وشّكم
؟!!

فتسيبوا المعلومة الغلط غلط زيّ ما هيّا - وتدوّروا في أماكن تانية
؟!

\-

دا مرجعه طبعا للكبر اللي بيمنع الإنسان عن اتّهام نفسه بالجهل

الإنسان يتّهم نفسه بأيّ حاجة - إلّا الجهل

وبعدين ��لجهل يمنعك عن الاعتراف بالجهل - فتكمّل في الجهل - جهل مركّب يا
مان - closed loop

\-

الخطوة الأولى للعلاج هي الانتباه للموضوع ده - وترك الكبر والاعتداد
بالمعلومات المتوارثة كإنّها صحيحة لإنّها فقط متوارثة - والاعترا�� بالجهل -
وتعلّم المعلومات الصحيحة

\-

النكتة بقى إنّ واحد يكون عنده 3 تصرّفات غلط سبّبوا فشل المشروع

فبعد ما يفشل - ويعترف بجهله - يكتشف معلومة من ال 3 الغلط - فيقول لك أنا
خلاص عرفت الغلطة كانت فين !

فيقوم مجر��ب تاني !!

وطبق الأصل العلقة اللي فاتت - لإنّ لسّه فيه تصرّفين غلط شغّا��ين معاه في
تعجيز المشروع وهوّا مش حاسس بيهم !!

\-

ما هو خالك حسن اللي قال لك على معلوماتك دي - مات مرفّص من الجوع - بتاخد
كلامه حكمة بامارة إيه ؟!

وعمّالين بسّ يقولوا كلام كتب وكلام نظريّ - كان كلامهم العمليّ
نف��هم !!!

\-

الجهل منتشر - وللأسف معظم اللي بيدخل الصناعة بيدخلها من باب ��لتطوّر من
الناحية الفنّيّة

\-

يعني كان شخص فنّيّ بيفهم في تصنيع منتج ما - فقام مجمّع قرشين - وباع دهب
الوليّة - وقام عامل مصنع للمنتج ده

ف��وّا تحوّل من فنّيّ في المجال - لصاحب مصنع في المجال - من غير ما يمرّ على
مرحلة ( تعلّم البيزنس ) !!!

ومتخيّل إنّ مهارته الفنّيّة - هتشغّل له الب��زنس

\-

حاجة كده زيّ ما تكون فاكر مهارتك في سواقة التاكسي - هتخلّيك تعرف تتكلّم
انجليزيّ مع السيّاح - how come

\-

يا فندم - مهما تكون شاطر فنّي��ا - فلازم تتعلّم بيزنس قبل ما تعمل
مصنع

\-

ودا اللي بنحاول نعمله على الصفحة هنا - وعلى القناة على اليوتيوب - ألا
وهو نشر العلم وإزالة الجهل

شوف سلسلة ( مفاهيم مهمّة في البيزنس ) - وما تطلبش الرابط

لعلّها تكون مساهمة في النجاح للجميع

وبالتوفيق للجميع لكلّ خير

والسلام عليكم ورحمة الله وبركاته
