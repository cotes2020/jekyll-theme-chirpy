---
title: آفات-الناصحين
author: Mahmoud-Marzouk
date: 2024-04-01 11:33:00 +0800
---
آفات الناصح

\-

حضرتك لو وضعت في موضع توجيه النصيحة لحدّ

فاعلم أنّك في موقع استهداف من بعض الآفات النفسيّة

إذا لم تستطع الدفاع عن نفسك ضدّ تلك الآفات

فستكون خائنا في النصيحة

\-

\#نصائح_للناصحين

احذروا هذه الآفات

\-

الآفة الأولى /

توجيه النصيحة بتحمّل الأمور السلبيّة

\-

أحيان كثيرة يظنّ الناصح أنّ الدواء لا بدّ دائما أن يكون مرّا
!!!

\-

مثال

زوج وزوجة وصلا للحدّ الكامل من الخلافات التي يجب أن يتطلّقا
بعدها

فينصحهما الناصح بالتحمّل من أجل الأولاد

ويردف كلامه بأنّ الدنيا لا بدّ أن يكون فيها بعض المرارة - وعلينا تحمّل
ذلك

\-

هذه النصيحة قد تكون صحيحة في حالة زوجين لم يستوفيا الحدّ الكامل من
مسبّبات الطلاق

لكن هناك حالات يكون الطلاق فيها هو الحلّ الأمثل

\-

رغم وجود الأولاد ؟!

نعم - رغم وجود الأولاد

\-

يعني إنتا عاوز كلّ اتنين متجوّزين اختلفوا - يقوموا يتطلّقوا ؟!

دا واحد حمار ما تردّش عليه وخلّينا نكمّل البوست

\-

حضرتك كناصح - بتظنّ إنّ دورك هو أن تساعد الناس في تحمّل المشاكل والصبر على
الآلام

ده مش دورك

دورك هو نصيحة الناس بالصواب - الصواب ده لو كان يستلزم شويّة صبر -
ماشي

لو الصواب ده ما يستلزمش صبر - ماشي بردو

\-

مش لازم نفهمها وهيّا طايرة - افرض إنّها واقفة ع الفرع ومش طايرة - نفهمها
بردو عادي إيه المشكلة ؟!!!

مش المحور عندنا هو إنّنا لازم نعاني - ممكن نحلّ المشكلة من غير ما نعاني
والله عادي

بل بالعكس - المفروض ده يكون الطبيعيّ أصلا - المفروض إنّ حلّ المشاكل يقلّل
المعاناة - مش يزوّدها - ولّا إيه ؟!!!

\-

من أسبوع واحد حكى لي وضع شريكه إنّه كسول في العمل - وحاول معاه كتير عشان
يشجّعه على الاجتهاد في العمل

قلت له فضّ الشراكة معاه

وشّ كده ؟!

أيوه وشّ كده عادي

هوّا لازم أقول له اصبر على شريكك - واتحمّل كسله - واجتهد معاه ينوبك
ثواب

ليه يعني ؟!!!

\-

المشكلة في النصيحة دي مش كونها خطأ - المشكلة هنا هو إنّها نابعة من خطأ
نفسيّ عند الناصح

إنّه عشان يبان كطبيب ماهر - فلازم دواؤه يكون مرّ - إنّما هتعالجنا بالهشّك
والبشّك وبدون مجهود - تبقى دكتور سكّة !!!

فحضرتك كناصح - قبل ما النصيحة تخرج من بقّك - اسأل نفسك الأوّل - هل
النصيحة دي حرّة خالصة من آفاتك النفسيّة ولّا لأ - وإلّا ما
تقولهاش

\-

الآفة الثانية /

النصيحة الآمنة

\-

أحيان كتير يلجأ الناصح للنصيحة التي لا يترتّب عليها تحمّل
مسؤوليّة

\-

لا أخفيكم سرّا - كثيرا ما يطلب منّي أحدهم على الواتس التنسيق لجلسة
استشاريّة

أسأله عن مجال عمله قبل التنسيق للجلسة - وأنا بيني وبين نفسي بقول ( يا
ريت يطلع شغّال في الزراعة - يا ريت يطلع شغّال في المقاولات )

\-

ليه ؟!

لإنّه لو شغّال في حاجة غير الصناعة - هاعتذر - ويبقى الحمل النفسيّ بتاع
النصيحة اتشال من على صدري

وبمجرّد ما بلاقيه بيسأل في مجال غير الصناعة - قلبي بيرفرف - وأقول له
بالفمّ المليان - إحنا شغّالين في الصناعة فقط - مع السلامة يا عمّ -
ههههههههههه

\-

حضرتك كناصح - بتكون شايل الهمّ النفسيّ للنصيحة - فنفسك تعمل معاك خدعة
خطيرة - ألا وهي - إنّها تخلّيك تعطي الطرف الآخر نصيحة آمنة

حضرتك إحنا مش عاوزين منّك نصيحة ( آمنة ) - إحنا عاوزين نصيحة (
صحيحة )

\-

مثال

حدّ بيقول لي أشتري ماكينة كذا إيطاليّة بمليون جنيه

ولّا صينيّة ب 200 ألف جنيه

فإنتا تقول لنفسك - بدل ما يشتري الماكينة أمّ مليون جنيه ويطلع القرار
غلط - ما هو لو اشترى الصينيّة ب 200 ألف وطلع القرار غلط - يبقى في الأمان
وما خسرش كتير

\-

كده حضرتك بتعطي النصيحة ( الآمنة )

لكن حضرتك ما جاوبتش على السؤال بتاع ( أيّهما الصحيح )

\-

لو حضرتك مش خبير للدرجة اللي تقدر تحكم فيها حكم قاطع - وتقول الأفضل في
الحالة دي هو الماكينة الصينيّة أو الإيطاليّة - يبقى اسكت - لكن ما تعطيش حدّ
نصيحة لمجرّد فقط ( الأمان )

الأكثر أمانا هو إنّه لا يشتري الصينيّ ولا الإيطاليّ - إحنا مش جايبين
مطيّباتي - حضرتك بتفهم في الموضوع اتكلّم - ما بتفهمش اسكت

\-

ما ينفعش دكتور يدخل على مريض محتاج يعمل عمليّة قلب مفتوح - فيقوم عامل له
الزايدة عشان الزايدة أقلّ خطرا

إحنا عاوزين النصيحة ( الصحيحة ) مش ( الآمنة )

واللي بيسألك عن المقارنة بين ماكينة بمليون وماكينة ب 200 ألف - يبقى
معاه المليون - ومستعدّ يشتري الماكينة أمّ مليون لو كانت هي الصواب - أمّال
بيسألك ليه ؟!

\-

الآفة الثالثة /

النصيحة المتشائمة

\-

بعض الناصحين يتخيّل أنّه كلّ ما يكون عارف حكايات مأساويّة عن مجال ما - يبقى
كده خبير

فكلّ ما حدّ يسأله عن موضوع - يقوم راصص له دستة حكايات عن ناس عملوا نفس
الموضوع ده قبل كده - وكلّهم لبسوا ف الحيطة

فتكون النتيجة إنّ اخينا يخاف - وما يعملش الموضوع
ده

\-

دور حضرتك مش كده - حتّى لو حضرتك عارف 10 حكايات مأساويّة عن موضوع ما - ما
أكيد إنتا عارف 10 حكايات جيّدة عن نفس الموضوع - ولّا إنتا خبير في السواد
بسّ يا خويا ولّا إيه ؟!!!

\-

لكن الجانب اللي بيبان فيه الفتونة أكتر - هو الكلام عن الكوارث - خصوصا
لو ناس من اللي حصلت لها الكوارث دي قبل كده كنت حضرتك نصحتهم وما سمعوش
كلامك

حضرتك بتعمل ده بدافع نفسيّ سلبيّ جوّاك - ألا وهو الرغبة في الظهور بمظهر
العالم ببواطن الأمور - وإنّ يا ريتهم سمعوا كلامي

\-

يعني تقصد لو انا عارف قصّة مأساويّة ما أقولهاش

لأ - ما أقصدش كده

ولكن أقصد إنّ دور حضرتك هو إنّك توضّح إيه الأخطاء اللي الناس دي غلطتها -
فالموضوع باظ معاهم

مش تحكي الحكاية من منظور إنّ الموضوع ده نفسه شخصيّا فاشل

\-

يعني ببساطة - وضّح المشكلة اللي في الموضوع - مش توضّح إنّ الموضوع هوّا نفسه
مشكلة في حدّ ذاته

بكده تكون بتوجّه النصيحة الصادقة للمنصوح

\-

وكمال هذه النصيحة هو إنّك توضّح التصرّفات الصحيحة في النقاط اللي توقّفت
عندها في سيناريوهات الفاشلين السابقين

كده تبقى بتفيد المنصوح

\-

الآفة النفسيّة دي مرتبطة باللي قبلها على فكرة !!!

إزّاي ؟!

ما هو أنا لمّا أسوّدها في وشّه - هيتراجع عن الموضوع ده - فكده بقى في
الأمان - وبقيت أنا بريء من تحمّل مسؤوليّته الأدبيّة أمام نفسي
!!!

\-

يا فندم - مين قال لك إنّنا بندوّر على الأمان ؟!!!

إحنا لو بندوّر على الأمان ما حدّش منّنا هينزل من بيته الصبح

إحنا بندوّر على الصواب - حتّى لو الصواب ده فيه خطر - عادي - ما إحنا رجّالة
ومتقبّلين المخاطرة - المهمّ تكون مخاطرة في الاتّجاه السليم

\-

ملحوظة أخيرة /

أنا هنا مش باتكلّم عن أخطاء الناصحين - مش بقول مثلا إنّ فيه حدّ بيعطي
نصيحة في مجال هو مش متخصّص فيه - ده اسمه خطأ - أنا هنا باتكلّم عن الآفات
النفسيّة

يعني هيكون فلان متخصّص في المجال فعلا - وعارف النصيحة الصحيحة - لكن
نتيجة لخلل نفسيّ عنده هيغيّر مسار النصيحة - لمجرّد الانصياع لتحكّمات نفسه
البشريّة الضعيفة فيه

فلو كنت في موقع الناصح - فانتبه لهذه الآفات النفسيّة
