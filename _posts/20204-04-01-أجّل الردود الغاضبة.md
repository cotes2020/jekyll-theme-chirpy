---
title:اجل-الردود-الغاضبة
author: Mahmoud-Marzouk
date: 2024-04-01 11:33:00 +0800
---
\#آداب_البيزنس

لو مختلف مع حد

وبعت لك رسالة ع الواتس

وجالك إشعار بوصول الرسالة

ما تفتحهاش دلوقتي

أصبر عليه ساعة ساعتين يوم

ممكن يكون بعت رسالة حادة

إعطيه فرصة يخرج من غضبه ويمسحها

.

بعد وفاة والدي الله يرحمه . وكان فيه خلاف بينه وبين أحد
أعمامي

عمي ده كلمني على التليفون بلهجة حادة جدا

وشتم والدي الله يرحمه

.

قلت له أقف في حتة فيها شبكة عشان اسمعك

.

قام شاتم والدي تاني الله يرحمه

قلت له بقول لك مش سامعك . اقف في حتة فيها شبكة

.

قام شاتم والدي تالت الله يرحمه

قلت له لأ تعالى بقى . ورصيت له من قاع الزبالة

.

فمن الحكمة إنك تسيب فرصة للطرف الآخر يتراجع

هيا مش حرب

.

بل إن من الحكمة في الحرب نفسها إنك تسيب فرصة للطرف الآخر
يهرب

وتسيب له فرصة يتراجع بكرامة

.

ما انتا لو قفلت على القط كل المخارج . هينط في وشك

سيب له شباك مفتوح ينط منه

دا من مصلحتك

.

أنا ما كانش ليّا في الكورة وانا صغيّر - فكنت باكتفي إنّي أقف على الخطّ -
واتفرّج على زمايلي وهمّا بيلعبوا

وكان لينا زميل حرّيف بشكل خطير - فدخل على الدفاع - هوّا كده كده هيعدّي -
لكن مزاجه يهزّء لاعب الدفاع

وحظّهم إنّهم الاتنين واقفين قدّامي

\-

فلاعب الدفاع قال له - هسيبك تعدّي بسّ ما تهزّءنيش

فلاعب الدفاع سابه يعدّي - بدل ما كان يهزّء نفسه - أو يضطرّ يتغابى عليه
فيكسره

لاعب الدفاع ده لو كان داس على زميلنا الحرّيف ده كان فرمه

لكنّهم اختاروا حلّ التسوية - win-win

\-

فمن الحكمة إنّك تنهزم بشكل اختياريّ أحيانا

.

بل إن من الحكمة في التفاوض إنك تختلق معركة وهمية . وتسيب الطرف الآخر
ينتصر فيها عشان توصلوا لحل مشرف للطرفين

إنتا كسبت نقطة وهوا كسب نقطة

.

زي ما إسرائيل مثلا نشرت فكرة ( من النيل للفرات )

عشان لما يحتلوا سيناء ويقفوا

إحنا نتشرف بإننا منعناهم من الوصول للنيل وحطمنا لهم أحلامهم

عاوزين سيناء . خدوها . لكن النيل بعينكم يا أوباش

.

وبالنسبة للمعارك الوهمية

فأنا أعتقد إن معركة تطويق الجيش التالت في حرب أكتوبر كانت مقصودة من
السادات عشان يقدر يوصل لتفاوض

يعني هوا اللي اتفق معاهم يطوقوا الجيش التالت عشان نقدر نقعد
نتفاوض

.

لكن لو احنا انتصرنا ووقفنا على عمق ١٠ كيلو من سيناء . هنتفاوض على أساس
إيه

إحنا منتصرين وهما منهزمين . فإيه الداعي للتفاوض ؟!

وكنا هتفضل مستردين ١٠ كيلو فقط من عمق سيناء اللي حوالي ٢٠٠ أو ٣٠٠
كيلو

.

فمن الشجاعة أن تجبن ساعة

وبعض المعارك في خسرانها شرف

من عاد منتصرا من مثلها انهزما

وما تردش ع الواتس بسرعة
